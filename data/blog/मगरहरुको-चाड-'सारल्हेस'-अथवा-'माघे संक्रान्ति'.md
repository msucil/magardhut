---
title: 'मगरहरुको चाड \'सारल्हेस\' अथवा \'माघे संक्रान्ति\''
date: '2023-04-14 23:34:00'
description: 'Learn how to compose sentence in Present Tense in Magar Language'
slug: 'मगरहरुको-चाड-सारल्हेस-अथवा-माघे-संक्रान्ति'
category: 'blog'
---
मगरहरुको चाड 'सारल्हेस' अथवा 'माघे संक्रान्ति'
 

 

 

मगरहरुको चाड 'सारल्हेस' अथवा 'माघे संक्रान्ति'
  ________________________________

 

 (मगरहरुले आफुलाई मगर हो भनेर गर्व गर्ने कारण आफुहरुको भाषा, भेषभूषा अनि  मौलिक परम्पराहरु हुन् भन्ने ठान्छन् भने आफ्ना यि जातिय र सांस्कृतिक  निधिहरुलाई पनि जोगाउनतिर लाग्नु पर्दछ । होँचो कद, गोलो अनुहारमा नेप्टो  नाक हुँदैमा मगर कहलिने कुरामा ढुक्क हुन सकिदैन, समुदायको विकास, संमृद्धि   र संचारमा जोड दिनु जरुरी छ । यसकालागि लैबरी(नाचगान) मात्र होईन,  लाईब्रेरीमा अधिक  जानु आवस्यक छ ।)

 

- हेमा आले                           

 

 बहुजाति, भाषा, धर्म र संस्कृतिले संमृद्ध देश नेपालको एक प्रमुख जाति हो –  आदिवासी  मगर । पछिल्लो जनगणना २०६८ अनुसार जनसंख्याको आधारमा मगर तेस्रो  ठुलो समुदाय हो भने  सम्पूर्ण आदिवासी जनजातीहरु मध्ये अत्यधिक जनसंख्याले  प्रथम स्थानमा रहेको छ । मगरहरु  स्वभावैले सरल, सोझा र सहिष्णु हुन्छन् ।  वर्तमान परिवेशमा मगरहरुले वर्षैभरि सबै चाडपर्व उत्तिकै  उल्लास र हर्षले  मनाउने गरेता पनि माघेसंक्रान्ति मगरहरुको प्रमुख चाड हो । देशैभरी   पैmलिएर रहेका आदिवासी मगरहरुले ठाउँ, परिवेश अनुसार यस पर्वलाई थोरै  फरक–फरक  तरिकाले मनाउने गरेको भेटिन्छ । यस लेखमा मगरहरुले मनाउने यहि  पर्व सारल्हेस अर्थात माघे संक्रान्तिको बारेमा चर्चा गर्ने कोशिस गरिएको छ  । 

 

सारल्हेस : 

 

आदिवासी मंगोल समुदायको सबै भाषाहरुमा  ‘ल्हेस÷ल्हो’ को अर्थ वर्ष भन्ने  हुन्छ । त्यसैगरी मगर मातृभाषामा  सारल्हेसको अर्थ नयाँ वर्ष हो । विश्वमा प्रचलित केहि मितिहरु कुनै व्यक्ति  विशेषसँग संबन्धित छन् । जस्तो कि विक्रम संवत्, ईस्वी संवत्, नेपाल  संवत्,  थाईल्याण्डको बुद्ध संवत् । तर नेपालका मगर, गुरुङ, तामाङ, शेर्पा  लगायतका समुदायको नयाँ वर्ष मौसमसँग संबन्धित छन् । माघ महिना शुरु भएपछि  घाम अलिक न्यानो हुन थाल्दछ, हिउँ पग्लन्छ, पात झरेर नाङ्गो बनेका  डालीहरुमा मुना पलाउने संभावना बढ्दछ । उराठलाग्दो कष्टकर हिउँद सकिएको र  अर्को मौसम शुरुवात भएको आभाषमा हाम्रा पुर्खाहरुले हर्षित भएर खुशियाली  मनाउन थाले । दिन महिना हुँदै वर्खा अनि हिउँद सकिएपछि फेरी अर्को वर्ष  शुरु हुन सुरसार गर्दा पुर्खाहरुले यसलाई नयाँ वर्ष भनेर मनाउन थाले ।  त्यसैले माघे संक्रान्तिलाई मगरहरु ‘सारल्हेस’ भनी मनाउछन् । यस चाडमै  बिहेबारी भएको वर्षमा छोरीचेलीले माईतीलाई खुवाउने चलन छ । यस समयमा माईती र  मावलीलाई पुग्ने कोशेली ल्याउनु पर्दछ । माईतीले पनि चेलीलाई घाटा  नपर्नेगरी निकह्रा(दक्षिणा) दिई बिदा गरिन्छ । यसै चाडमा गाउँघरमा नयाँ  बाली लिने–दिने या बालीहरु थैली(बन्दकी) तथा कुट(ठेक्का)मा दिएको भए यस  समयमा मात्र फिर्ता तथा घटबढ गर्न पाइने चलन रहेको छ । थैली फिर्ता गर्दा  धनी थोरै कोशेली लिएर बारी कमाउनेकोमा जाने र थैली या कुट घटबढ  गर्नुपर्दा  कमाउनेवाला बारी धनीकोमा थोरै कोशेली लिएर जानुपर्छ । 

 

तारो हान्ने : 

 

 हाम्रा पुर्खाहरुले बाँच्नका लागि जंगली जनावरको शिकार गर्ने गर्दथे ।  बाँस या निगालोबाट बनेको धनुषमा तिखो काँड÷तिर राखेर प्रहार गरिने यो एउटा  महत्वपूर्ण जिवनकला नै थियो । जसलाई तारो हान्ने भनिन्छ । यस चाडको अर्को  विशेषता तारो हान्ने खेल पनि हो । यस खेलमा निश्चित ठाउँमा निसाना जसले  राम्रो लगाउँछ उ नै बिजयी हुन्छ अनि फुलपाती लगाएर सम्मान गर्ने गरिन्छ ।  पश्चिम नेपालतिर आजकल यस खेलमा आकर्षक पुरस्कार राखेर प्रतियोगिता पनि  गरिन्छ । यस्तै खेलहरुले गर्दा बिभिन्न ठाउँहरुमा मेलाहरु लाग्दछन् । 

 

पिण्ड दिने :  

 

 मगरहरु परम्परागत रुपमा विशेष देवी–देवता पुज्दैनन् । आदिकालदेखि यहि   आदिभुमिमा हिमालको चिसो सिरेटो–आँधिबेहरीसँग जुध्दै, उच्छ्याटलाग्दो  उकाली–ओराली गर्दै जमिन खोस्रिएर आफ्नो अस्थित्व कायम गर्न सफल मगरहरु यिनै  हिमाल, पहाड, पानीका स्रोत र बोट बिरुवाहरु नै अथाह शक्तिका स्रोत हुन्  भनेर पुजा गर्दछन् । त्यसैगरी  यस धर्तिमा आफुलाई जन्माउन,े जिवन जिउने कला  सिकाउने आफ्ना पुर्खाहरुलाई मगरहरु अधिक पुज्दछन् । हरेक चाड, पर्व र  अवसरमाा तयार पारिएको परिकारको थोरै अंश पुर्खाकै नाममा चढाईएको हुन्छ ।  कुनै पनि बाली पाकिसकेपछि दुई चार बाला धुरिखाँबामा पुर्खाकै नाममा  सिउरिन्छ । यसैगरी माघे संक्रान्तिका दिन आफ्नो पितृलाई पिण्ड दिईन्छ ।  बिहान सबेरै उठेर पानीको मुहानमा पुगि स्नान गरी पिण्ड अर्पण गरिन्छ ।  पिण्ड दिँदा सालको उल्टो पातमा अदुवाको टुक्रा, मासको दाल र अन्न राखेर  पानी पँधेरो, खोला नाला वा नदीको छेउँमा पुगेर राखिन्छ । मगरहरु आफ्नो  देवतालाई पनि रक्सी चढाउनु पर्छ भन्ने गर्दछन् । तर यो सत्य होईन । आफ्नो  बाबु बाजेले बाँचुञ्जेल खाने–पिउने कुरा मरीसकेपछि पनि आश गरेका हुन सक्छन्  भनेर नै त चढाउने गरिन्छ । जुन अन्य समुदायमा पनि देखिन्छ । 

 

तरुल लगायत मिठो परिकार खाने :

 

 मगरहरुले माघे संक्रान्ति भन्दा पहिले नै बिशेष गरेर बन तरुल लगायत अन्य  तरुल, मासको दाल जोहो गरि राख्छन् । तरुलहरु संक्रान्तिको अघिल्लो रात नै  उसिनेर तयार पार्छन् । मासको दाललाई कुटेर त्यसमा अदुवा, जिरा, नुन जस्ता  मसला मिसाएर बारा पकाईन्छ । मगरहरु आफ्नो यस मौलिक परिकारलाई ‘देवली’ बारा  भन्दछन् जुन निकै शुभ मानिन्छ । त्यसपछी बिहानै नुहाई धुवाई गरेर सफासुग्घर  गर्छन् । घरको मुलिले पितृ तथा कुलको थानमा काँचो बन तरुल चढाएपछी घरको  सबै सदस्यले काँचो बन तरुलको टिका लगाउँछन् र त्यसपछी बन तरुलकै एउटा  टुक्रा पोलेर डढाएर बनाएको अंगारको टिका लगाएपछी काँचो बन तरुल खानुपर्छ  त्यसपछी मात्र अन्य खानेकुरा खाईन्छ । घरमा साना बच्चाहरुले मुख जुठो  गर्छन् की भनेर सावधानी अपनाउँदै उनीहरुलाई उठ्ने बित्तिकै टिका लगाई दिएर  काँचो बन तरुल एक टुक्रा खुवाईन्छ । त्यसपछी सबै जना भेला भएर उसिनेको बन  तरुल लगायत अन्य तरुलहरु, तरुलकै अचार या अन्य मिठो लाग्ने खानेकुरा खाने  चलन रहेको छ । बन तरुल खन्न नभ्याएको या नपाएको ठाउँमा किनेर अझै त्यो पनि  सम्भव नभएको ठाउँमा टिका लगाउनकै लागी भए पनि एक टुक्रा बन तरुल ल्याएर भए  पनि बिधी पुरा गरिन्छ ।

 

बाराही पुजा गर्ने : 

 

मगरहरु  बराहीलाई आफ्नो इष्ट देवता मान्दछन् । यहाँ बाराही भनेको हिन्दु  ग्रन्थहरुमा अथ्र्याइए जस्तो बँदेल या राक्षस भन्ने बुज्नु हुँदैन । यस  पर्वमा बाराही पनि पुजा गर्ने चलन रहेको छ । बाराही मन्दिरहरुमा  भिन्दा–भिन्दै बर्ष पारेर ३ पटक पूजा गरेमा चिताएको पुग्छ भन्ने जनबिश्वास  पनि रहेको छ । संक्रातिको दिनमा चेलिबेटि, पाहुना हुने हुनाले यो पूजा पर्व  अगाडि या पछाडि गर्ने गरिन्छ । बिशेष गरेर कुनै बिपत्ती तथा केही भएको  बेलाको भाकल भएमा, घरको कोही सदस्यको मृत्य भएपछी उसको सम्झनामा पनि बराही  पुजा गरिन्छ । धेरै ठाउँमा बराही मन्दिर नै बनाएको हुन्छ भने केही ठाउँमा  सानो सानो ढुङ्गाको थुप्रो उठाएर माथी ठुलो ढुङ्गा राखेर बराही मानी पुजा  गर्छन् । पुजा गर्ने दिन पुजा नसकिन्जेल केही पनि खानु हुँदैन र यस दिन  मासुजन्य खाद्यवस्तु पनि खानु हँुदैन भन्ने 

 

नाचगान :  

 

यस  चाडको दिन मानिसहरु दिनभरी खानपिन, भेटघाट गरिसकेपछी बेलुका भएपछी बिशेषगरी  युवतीहरु होम्पई र युवा तथा बुढापाकाहरु पैंसारु नाच्ने गर्दछन् । कोही  दोहोरीमा मस्त हुन्छन् । यस्तो दुई–तिन दिन सम्म चलिरहन्छ । यसै समयमा घाटु  र कौह्रा उठाउने (धुर्ने) पनि गर्दछन् । यसरी घाटु र कौह्रा उठाउँदा भोज  गर्ने चलन पनि छ । घाटु र कौह्रा उठान गरिसकेपछी बैठान पनि गर्नुपर्छ । यो  कोहीले यसैबेला बैठान गर्छन् भने कोहीले साउने संक्रान्तिमा बैठान गर्दछन् ।

 

जनश्रुति : 

 

 परापूर्व कालमा हाम्रा पुर्खाहरु जंगलमा बस्दथे । जंगलको खानेकुरा सकिएपछि  बाँच्नलाई कठिन पर्दथ्यो । अरुबेला जे जस्तो खाएर बाँचे पनि जब हिउँद  लाग्दथ्यो, सबै उजाड हुनाले खानको लागि धौ–धौ पर्दथ्यो । धेरै जना भोकले  मर्थे । बाँच्ने र बचाउने कोशिष गरे पनि ज्यादै कठिन थियो । अरु बेला जे  पनि खाएर बाँच्थे । तरुल त्यस बेलाको जता पनि पाइने एक मात्र फल थियो ।  त्यतीखेर काँचै खान्थे । हिउँद लागे पछी अनाज संकलनको लागी बनमा तरुल खन्न  जान्थे । धेरै दिनको संकलन पछी अलिक छिप्पेको तरुल छानी खाल्डो खनेर वरीपरी  चिसो नलाग्ने, गर्मीले पनि नभेट्ने गरी पुरेर राख्ने र कलिलो जती तत्काल  खाने गर्दथे । बन तरुल फागुन सम्म नै पाईने भएकोले यसलाई अति महत्वपर्ण  खाद्य बस्तु मानेर यसको टिका लगाउन थालियो । अलिक पछी देवताले आगो दिएर  गएपछी पोलेर खान थालियो । यसै मान्यता अनुरुप देवताको नाममा पोलेर खाने र  टिका लगाउने गरियो । अझै पछाडी चेलीबेटी तथा दाजुभाईलाई यसै चाडमा बोलाउने  अनी रमाइलो गर्ने चलन आयो । यस्तो भेटघाट निकै दिन सम्म चल्दथ्यो । पछी  तरुल सकिने बेला अब तरुल सकियो । मरिने हो कि बाँचिने भनेर भेटभाट गरी  राखौं भनेर चैते दशैंमा भेटघाट गर्न थालियो । जब जेठ तिर गिठ्ठा भ्याकुर  पलाउन थाल्यो अनी बाँच्ने आशा पलाउन थाल्यो र रमाउन थाल्यौं । अनी जब साउने  सक्राती आउँछ हामी अब सुरक्षित भयौं भनेर खुसीले साउने सक्रान्ति मनाउन  थाल्यौं । त्यसैले यो सारल्हेस अर्थात माघे संक्रान्ति आदीकाल देखी नै  मनाउदै आएको प्रमुख चाड हो भन्ने बुढापाकाहरुको भनाई छ ।

 

निश्कर्ष  : 

 

 यो चाड मगर, थारु, नेवार, लिम्बु, कुमाल, छन्त्याल, दनुवार लगायत अन्य  जाती तथा समुदायले पनि आ–आफ्नै तरिकाले भव्य रुपमा मनाउछन् । हिन्दु  धर्मावलम्बीहरुले पनि सुर्य धनु राशीबाट मकर राशीमा प्रबेश गरेको हुनाले  मकर संक्रान्तिको रुपमा यस चाडलाई मान्दछन् । नेपाली जनजिब्रोमा यस पर्वलाई  माघे संक्रान्ति भनेर किन र कसरी रहन गयो होला ? 

 

आदिकालदेखि नै  उच्च पहाडि र पहाडि भेगमा बसोबास गर्ने अनि धेरै जनसंख्या भएको जाती –  मगर  । मगर जाति इतिहासमा शासक र राज्यसंचालनको मुख्य तहमा रहेको कुरा  इतिहासलाई जति बङ्ग्याउन खोजे पनि प्रष्ट छ । त्यसैले मगर सभ्यता, भाषा अनि  सौन्दर्य सम्बृद्ध छ । मगर मातृभाषामा ‘मह्राङ’ को अर्थ रमाईलो अनि उल्लास  र ‘याक’ को अर्थ दिन भन्ने हुन्छ । मह्राङ याक भन्ने शब्द बाट नै अपभ्रंस  भई माघे संक्रान्ति भएको हुनसक्छ भन्ने मत पनि पछिल्लो पटक विश्वविद्यालय  तहका शोेधार्थिहरुले राखेका छन् । किनकी अहिले पनि पश्चिमाञ्चल क्षेत्रका  मगरहरु यस पर्वलाई माघ्या सक्राटि भन्दछन् । त्यसो त राज्यले वि.सं. २०६५  मा यस चाडलाई थारुहरुको महान पर्व भनि घोषणा गरिसकेको छ । देशभित्रकै  प्रमुख जाति मगरको पर्व पहिचान र स्तरीकरण गराउनमा मगरहरु चुकेकै हुन् ।  आदिवासी मगर र थारुका संस्कार र परम्परा अध्ययन गर्दा धेरै समानताहरु  भेटिन्छन् । गाउँघरमा एउटा भनाई पनि छ –‘पहाडमा सारु (मगरको एक थर), मधेशमा  थारु’ । यस भनाईमा रहेको सत्यता यो पनि हुनसक्छ कि थारु र मगरहरुको अझ  घनिष्ट सम्बन्ध छ । यसबारे अझ खोज अनुसन्धान हुन जरुरी छ । भनिन्छ, सत्य  झटपट देखिदैन । त्यसैगरी हामीले खुट्याउन नसकेको तथ्य यो पनि हो कि  मगरहरुको प्रमुख चाड सारल्हेस÷माघ्या सक्राति अर्थात माघे संक्रान्ति हो ।  यस विषयमा मगर समुदाय नै पहिला सचेत हुनु जरुरी देखिन्छ । मगरहरुले आफुलाई  मगर हो भनेर गर्व गर्ने कारण आफुहरुको भाषा, भेषभूषा अनि मौलिक परम्पराहरु  हुन् भन्ने ठान्छन् भने आफ्ना यि जातिय र सांस्कृतिक निधिहरुलाई पनि  जोगाउनतिर लाग्नु पर्दछ । होँचो कद, गोलो अनुहारमा नेप्टो नाक हुँदैमा मगर  कहलिने कुरामा ढुक्क हुन सकिदैन । यसैगरि समुदायको विकास, संवृद्धि र  संचारमा जोड दिनु जरुरी छ । जसकालागि लैबरी(नाचगान) मात्र होईन,  लाईब्रेरीमा अधिक  जानु आवस्यक छ ।

 

सन्दर्भ सूची :
  _______

 

बराल, केशरजंग, २०५०, – पाल्पा, तनहुँ र स्याङजाका मगरहरूको संस्कृति, प्रकाशक 

 

थापा मगर, हिरासिंह, २०६६, – मगर (ढुट)–खस–अंग्रेजी शब्दकोश, नेपाल मगर संघ, केन्द्रिय समिती, 

 

श्रीस, मीन २०६८, – मगर जातीको चिनारी, नेपाल मगर संघ, केन्द्रिय समिती, काठमाण्डौं

 

सिंजाली, विष्णुकुमार २०७१, – आदिवासी मगरका विविध पक्षहरू, मगर अध्ययन केन्द्र, काठमाण्डौं, 

 

उदिम–२०७२, नेपाल मगर लेखक संघ, लुम्बिनी अञ्चल समितीको दोस्रो मुखपत्र

http://bit.ly/2BbrbyB